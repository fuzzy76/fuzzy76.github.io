---
wpid: 257
title: Hvorfor jeg forlater Twitter
date: 2010-05-24T11:31:44+00:00
author: Håvard Pedersen
layout: post
guid: http://fuzzy76.net/?p=257
permalink: /257/hvorfor-jeg-forlater-twitter/
dsq_thread_id:
  - "6089091789"
categories:
  - Norsk
---
Jeg har vært veldig aktiv på Twitter. På noen automatiske ranking-tjenester har jeg sett meg rangert som den mest aktive tvitreren i Troms fylke, og jeg frykter at det er helt korrekt.

Derfor er det vemodig når jeg nå har kommet frem til at jeg må forlate Twitter.

<!--more-->

I begynnelsen av min Twitter-karriere var det følelsen av et fagmiljø som tiltrakk meg. Jeg fulgte folk med samme interesser, og vi diskuterte faglige ting. Jeg følte at kvaliteten på informasjonen som fløt var minst like god som den jeg før fikk ved å lese blogger rundt omkring på nettet. Derfor valgte jeg Twitter.

Nå, på slutten av min Twitter-karriere føler jeg at Twitter er fullt av pludring om filmer, spill, nyheter, hverdagsobservasjoner , &#8220;morsomme linker&#8221; og kjendisspotting. Den eneste funksjonen jeg ser at Twitter kan ha for meg personlig er nettverksbygging, men det blir uansett for globalt til at jeg føler det er matnyttig nok for meg.

Måten jeg bruker Twitter på er at jeg leser absolutt **alt** som sies av de jeg følger. Har jeg vært offline en dag blar jeg meg helt tilbake til der jeg var sist, og leser meg ajour. For å klare dette følger jeg veldig få, og går stadig gjennom listen min og fjerner folk jeg ikke synes er relevante nok. Derfor har jeg også nesten dobbel så mange followers enn hva jeg følger selv. Jeg har aldri vært kjent for moderasjon, og det gjenspeiles nok i min Twitter-bruk. For en informasjonsjunkie blir det fort alt eller ingenting&#8230;

Jeg har en utfordring til deg: Åpne opp din egen Twitter-strøm akkurat nå. Se nedover første side. Finner du noe der du virkelig hadde savnet om du ikke hadde vært på Twitter i dag? Hadde noe der tilført deg noe du ellers hadde gått glipp av? Og ikke klart å finne på Facebook, Digg.com eller Reddit?

Forhåpentligvis får jeg brukt tiden andre plasser fremover. Jeg håper på litt mer tid på denne bloggen, men også mer tid på ymse programmeringsprosjekter som aldri har kommet lenger enn planleggingsstadiet.

Men jeg blir ikke å slette meg fra Twitter. Jeg vil få (og svare) DM og mentions fordi jeg får epostvarsel på dem, men den daglige lesingen er altså over for min del. [Noen få utvalgte](http://twitter.com/fuzzy76/rss-worthy) legger jeg inn i Google Reader.
